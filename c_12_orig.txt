	Arpinēius et Iūnius, quae audiērunt, ad lēgātōs dēferunt. Illī repentīnā rē perturbātī, etsī ab hoste eā dīcēbantur, tamen nōn neglegenda exīstimābant maximēque hāc rē permovēbantur, quod cīvitātem ignōbilem atque humilem Eburōnum suā sponte populō Rōmānō bellum facere ausam vix erat crēdendum. Itaque ad cōnsilium rem dēferunt magnaque inter eōs exsistit contrōversia. Lūcius Aurunculēius complūrēsque tribūnī mīlitum et prīmōrum ōrdinum centuriōnēs nihil temere agendum neque ex hībernīs iniussū Caesaris discēdendum exīstimābant: quantasvis magnās cōpiās etiam Germānōrum sustinērī posse mūnītīs hībernīs docēbant: rem esse testimōniō, quod prīmum hostium impetum multīs ultrō vulneribus illātīs fortissimē sustinuerint: rē frūmentāriā nōn premī; intereā et ex proximīs hībernīs et ā Caesare conventūra subsidia: postrēmō quid esse levius aut turpius, quam auctōre hoste dē summīs rēbus capere cōnsilium?

	  Contrā ea Titūrius sērō factūrōs clāmitābat, cum maiōrēs manūs hostium adiūnctīs Germānīs convēnissent aut cum aliquid calamitātis in proximīs hībernīs esset acceptum. Brevem cōnsulendī esse occāsiōnem. Caesarem arbitrārī prōfectum in Ītaliam; neque aliter Carnūtēs interficiendī Tasgetī cōnsilium fuisse captūrōs, neque Eburōnēs, sī ille adesset, tantā contemptiōne nostrī ad castra ventūrōs esse. Nōn hostem auctōrem, sed rem spectāre: subēsse Rhēnum; magnō esse Germānīs dolōrī Ariovistī mortem et superiōrēs nostrās victōriās; ārdēre Galliam tot contumēliīs acceptīs sub populī Rōmānī imperium redāctam superiōre glōriā reī mīlitāris exstīncta. Postrēmō quis hoc sibi persuādēret, sine certā rē Ambiorigem ad eiusmodī cōnsilium dēscendisse? Suam sententiam in utramque partem esse tūtam: sī nihil esset dūrius, nūllō cum perīculō ad proximam legiōnem perventūrōs; sī Galliā omnīs cum Germānīs cōnsentīret, ūnam esse in celeritāte positam salūtem. Cottae quidem atque eōrum, quī dissentīrent, cōnsilium quem habēre exitum? In quō sī nōn praesēns perīculum, at certē longinquā obsidiōne famēs esset timenda. 
